# -*- mode: mandoku-view; -*-
#+TITLE: 東雅堂昌黎集註
#+DATE: 2015-08-24 23:47:27.735568
#+PROPERTY: ID KR4c0046
#+PROPERTY: BASEEDITION WYG    
#+PROPERTY: JUAN 卷二十六
<pb:KR4c0046_WYG_026-1a>¶
欽定四庫全書¶
　東雅堂昌黎集註巻二十六¶
　　碑誌¶
　　　唐朝散大夫贈司勲員外郎孔君墓誌銘(或無/郎字)¶
　　　　(孔君名戡孔子三十六世孫時與/公偕分司東都卒公為作此銘)¶
昭義節度盧從史有賢佐曰孔君諱戡字君勝(昭義君/潞州也)¶
(在河東今為昭徳軍貞元二十年八月/以盧従史為昭義節度使表戡為書記)從史為不法君¶
陰争不從則於㑹肆言以折之従史羞面頸發赤(頸一/作顔)¶
<pb:KR4c0046_WYG_026-1b>¶
抑首伏氣(伏或作吐方云叔孫通所謂伏抑首者也作/吐非  今按漢傳言伏抑首言伏地而抑首)¶
(也此言伏氣猶言屏/氣耳與漢傳語異)不敢出一語以對立為君更令改¶
章辭者前後累數十坐則與従史説古今君臣父子道¶
順則受從福逆輒危辱誅死曰(曰上或/有且字)公當為彼不得¶
為此從史常聳聼喘汗(常或作/當非是)居五六嵗益驕有悖語¶
君争無改悔色(或作意亦通/作也非是)則悉引従事空一府往争¶
之從史雖羞退益甚君泣語其徒曰吾所為止于是不¶
能以有加矣(以有或/作有以)遂以疾辭去卧東都之城東酒食¶
<pb:KR4c0046_WYG_026-2a>¶
伎樂之燕不與當是時天下以為賢論士之宜在天子¶
左右者皆曰孔君孔君云(或無者字皆上閣本有唯字/或無複出孔君字或複出云)¶
(字/)㑹宰相李公鎮楊州(元和三年九月以宰相/李吉甫為淮南節度使)首奏起¶
君君猶卧不應(猶或/作獨)從史讀詔曰是故舎我而從人耶¶
即誣奏君前在軍有某事上曰吾知之矣奏三上乃除¶
君衛尉丞分司東都詔始下門下給事中吕元膺封還¶
詔書上使謂吕君曰吾豈不知戡也行用之矣明年元¶
和五年正月将汝臨汝之湯泉壬子王其縣食遂卒年¶
<pb:KR4c0046_WYG_026-2b>¶
五十七公卿大夫士相弔於朝處士相弔於家君卒之¶
九十六日詔縳從史送闕下數以違命流于日南(元和/五年)¶
(四月鎮州行營招討使吐突承璀縳從史送京師貶驩名/州司馬歐文忠書從史禱聰明山記曰閲從史官屬題)¶
(見孔戡與烏重裔俱列于後而退之記戡事云戡屢諌/不聼卒為重裔所縳嗚呼成敗禍福之理甚明先事而)¶
(言則罕見從事至而言則不及/也自古敗亂未始不由此也)遂詔贈君尚書司勲員¶
外郎葢用嘗欲以命君者信其志某年八月甲申従𦵏¶
河南河陰之廣武原(南下或有府字陰下或有縣字廣/武原或作某地云唐河南府無河)¶
(陰縣南今按元和郡國/志河  府有河隂縣)君於為義若嗜欲勇不顧前後¶
<pb:KR4c0046_WYG_026-3a>¶
於利與禄則畏避退處如怯夫然始舉進士第(士下或/有及字)¶
自金吾衛録事為大理評事佐昭義軍(下或有/帥字)軍帥死¶
(貞元二十年六月昭/義節度使李長榮卒)從史自其軍諸将代為帥(武無自/其字)¶
請君曰從史起此軍行伍中凡枉幕府唯公無分寸私¶
(分或作/方非是)公茍留唯公之所欲為君不得已(君或/作居)留一嵗¶
再奏自監察御史至殿中侍御史從史初聴用其言得¶
不敗後不聴信惡益聞君棄去遂敗祖某某官贈某官¶
父某某官贈某官(諸本作祖如圭皇海州司户贈工部/員外郎父岑父皇著作郎贈駕部員)¶
<pb:KR4c0046_WYG_026-3b>¶
(外郎方従蜀本云今本所紀父祖官職多誤葢後人續/増公諸志皆載三世此只言父祖已非考世系表及孔)¶
(戣志此以如珪作如圭郎中作員外郎著作佐郎為郎/又非也駕部乃戡贈官此以為其父所贈又非也  今)¶
(按此姑從方本無大利害但方詆諸本止載二世為不/入例而其所據之本此志亦止載二世云駕部乃戡所)¶
(贈官而戡實贈司勲皆非是世系戣志與此志文/亦未知其孰為得失恐皆未足以判其是非也)君始¶
娶𢎞農楊氏女卒又娶其舅宋州刺史京兆韋屺女皆¶
有婦道凡生一男四女皆㓜前夫人從葬舅姑兆次卜¶
人曰今兹嵗未可以祔從卜人言不祔君母兄戣尚書¶
兵部員外郎母弟戢殿中侍御史以文行稱朝廷将𦵏¶
<pb:KR4c0046_WYG_026-4a>¶
以韋夫人之弟前進士楚材之狀授愈曰請為銘銘曰¶
允義孔君茲惟其藏更千萬年無敢壊傷(方從杭本無/傷字  今按)¶
(此傷字諸本皆有文理音韻皆無可疑方氏特以杭本/脫漏遂不之信寜使此銘為歇後語而不肯以諸本補)¶
(之甚可/怪也)¶
　　　故中散大夫河南尹杜君墓誌銘(或無散字君/或作尹杜君)¶
　　　　(名兼史有傳公與兼皆嘗佐張建封於徐州/至是兼死河南尹而公為都官員外郎為銘)¶
杜氏自戴侯畿始分戴侯之子恕為幽州刺史今居京¶
兆諸杜其後也(畿字伯侯京兆杜陵人魏河東太守豐/樂戴侯有三子恕理寛恕字務伯𢎞農)¶
<pb:KR4c0046_WYG_026-4b>¶
(太守幽/州刺史)其季寛孝亷郎中寛後三世曼為河東太守𦵏¶
其父洹水之陽(或無之陽字寛字務叔舉孝亷為郎中/曽孫曼仕石趙為從事中郎河東太守)¶
(洹水出汲郡隆慮/縣  洹胡端切)其後世皆從葬洹水(下或有/之陽字)及正倫¶
為太宗宰相(曼𤣥孫君賜君賜子景字宣明州府交辟/不就景子裕字慶延仕齊樂陵令四子正)¶
(𤣥正蔵正儀正倫髙宗顯慶元年三月以正倫同/中書門下三品三年十一月罷今云太宗誤也)猶封¶
襄陽公(顯慶二年二月/封襄陽郡公)太宗始詔𦵏京兆襄陽公無子¶
以兄正藏子志静後遂嗣襄陽公(或複出嗣/襄陽公子)生僑為懐¶
州長史棄官老沁水上為富家卒𦵏懐州武陟長史生¶
<pb:KR4c0046_WYG_026-5a>¶
損為左司郎中卒贈少大理(或作大/理少卿)大理生廙(大理或/作少卿)¶
為鄭州録事叅軍死思明亂贈吏部郎中公諱兼字某¶
郎中第三子(廙三子曾左金吾兵曹參/軍冀太學博士少即兼也)舉進士第(建中元年/兼第進士)¶
司徒北平王燧戰河北掌書記累官至監察御史其後¶
佐徐泗州軍(貞元四年十一月張建封為/徐州泗濠節度使表佐其府)遂至濠州刺¶
史(本傳載兼刺濠州日誣劾韋賞陸楚二人以罪殺之/而子厚杜兼對乃取其在濠州能擯鍾離令之讒今)¶
(二事誌皆不載豈以其善不足以掩惡故略之耶抑誌/與傳異故叙其族出歴官卒之年月日與夫生娶而已)¶
(也/)徐泗州軍亂以兵甲三千人防淮道不絶(晁本如此/諸本甲三)¶
<pb:KR4c0046_WYG_026-5b>¶
(千人四字皆在下文金魚之下而魚下復有兵字殊/無理甲字亦疑衍或當在兵字上姑闕以竢知者)有¶
功加御史中丞賜紫衣金魚入為刑部郎中以能官拜¶
蘇州刺史旣辭行上書曰李錡且反必且奏族臣上固¶
愛其才書奏卽除吏部郎中(或無/中字)遂為給事中出為商¶
州刺史金商防禦使改河南少尹行大尹事半嵗拜大¶
尹元和四年十一月二十二日無疾暴薨年六十明年¶
二月甲午從葬懷州夫人常山郡君張氏彭州刺史贈¶
禮部侍郎蔇之女(蔇音/既)生子男三人柔立為天長主簿¶
<pb:KR4c0046_WYG_026-6a>¶
詞立為夀州參軍誼立為順宗挽郎女一人(順上或/無為字)将¶
𦵏公之母兄太學博士冀與公之夫人及子男女謀曰¶
𦵏宜有銘凡與我弟游而有文者誰乎遂来請銘銘曰¶
杜氏大家世有顯人承繼綿綿以及公身始為進士乃¶
篤朋友及作大官(及或作/作乃作)克施克守纂辭奮筆渙若不¶
思公牒盈前笑語指麾禄以給求食以㑹同不蓄不收¶
庫廐虚空事在于人(在于一/作不在)日逺日忘何以傳之刻此¶
銘章¶
<pb:KR4c0046_WYG_026-6b>¶
　　　唐銀青光禄大夫守左散騎常侍致仕上柱國¶
　　　　襄陽郡王平陽路公神道碑銘(夫下一無守/字仕下諸本)¶
　　　　　(無上柱國襄陽郡王七字平陽或作陽平/從石本考唐世系表當從平陽碑銘或作)¶
　　　　　(碑文議今按此篇多従石夲按石本其首/云朝  郎守國子博士上騎都尉韓愈撰)¶
　　　　　(銀青光禄大夫守吏部尚書上柱國滎陽/縣開國侯鄭餘慶書将仕郎右拾遺内供)¶
　　　　　(奉使緋魚袋陳岵篆額其後云元和七年/嵗次壬辰十月丙子朔十五日庚寅云此)¶
　　　　　(可以補刋本之闕字/冇異同今附于下)¶
惟路氏逺有代序自隋尚書兵部侍郎諱衮四代而至¶
<pb:KR4c0046_WYG_026-7a>¶
冀公(代或並作世石本衮或作充閣本世表作衮衮封/閿鄉公衮子文昇平愛秦三州刺史封宜城縣公)¶
(昇子元悊揄次今元/悊子太一太原令)冀公諱嗣恭以小邑蕭闗令發聞¶
(今下或/有聞字)開元受賜更名(賜或作錫嗣恭其初名劍客以/世䕃為鄴尉席豫黜陟河朔表)¶
(為蕭闗令徙神鳥姑臧二縣考績上上為天下/最𤣥宗以為可嗣漢魯恭因賜今名字㦤範)書于太¶
史治行靈州(治或作始永泰元年閏十月嗣/恭由户部侍郎為朔方節度使)終功南邦¶
(大厯七年正月以嗣恭為江西觀察使八年九月循州/刺史哥舒光反殺嶺南節度使吕崇貴十月以嗣恭謙)¶
(嶺南節度使往往征之/十一月克廣州斬晃)享有丕祉紹開厥家官至兵部¶
尚書封冀國公(以平嶺南功轉/檢校兵部尚書)薨贈尚書右僕射司空¶
<pb:KR4c0046_WYG_026-7b>¶
(或無司/空字)公諱應字従衆冀公之嫡子(嗣恭二/子恕應)用大臣子¶
謹飭擢至侍御史著作郎選刺䖍州(選或作遷貞元初/以應為䖍州刺史)¶
割餘雩都作縣安逺以利人屬(餘或作隷人/或作民下同)鑿敗灘石¶
以牛贛梗陶甓而城罷人屢築詔嗣冀封又加尚書屯¶
田郎中進服色遂臨于温築堤岳城横陽界中二邑得¶
上田除水害(土田或/作上苖)拜尚書兵部郎中兼御史中丞淮¶
南軍司馬改刺廬州又甓其城人不嵗苦(人或作民/苦或作苫)入¶
為尚書職方郎中兼御史中丞佐鹽鐵使使江東有功¶
<pb:KR4c0046_WYG_026-8a>¶
用半嵗歴常州遷至宣歙池觀察使(永貞元年十二月/自常州除觀察使)¶
進封襄陽郡王(或作公/非是)至則出倉米下其估半以廪鋨¶
人蜀闢誅(蜀闢或作劉闢或/蜀下别出劉字)行軍千五百人於蜀李錡¶
将反以聞置鄉兵二千人錡反命将期以卒救湖常州¶
牢江東心錡以無助敗縳作響山亭營軍于左右權丞¶
相善之鑱其説響山石(響山宣/州山名)居宣五年以疾去位校¶
其倉得石者五十萬餘(或無/者字)府得錢千者八十萬公之¶
為州逢水旱喜賤出與人(人或作/民下同)嵗熟以其得收常有¶
<pb:KR4c0046_WYG_026-8b>¶
贏利(贏或/作餘)故在所人不病饑而官府蓄積元和六年天¶
子憫公疾不可煩以職即其處拜左散騎常侍以其禄¶
居其嵗九月望薨於東都正平里第年六十七(嵗上或/無其字)¶
(年上或/有享字)明年𦵏京兆萬年少陵原夫人滎陽鄭氏祔既¶
其子臨漢縣男貫與其弟賞貞謀曰宜有刻也(既下或/有而字)¶
告於叔父御史大夫鄜坊丹延觀察使恕因其族弟進¶
士羣以來請銘遂以其事銘曰¶
冀公之封維艱就功襄陽繼大啟慶自躬於䖍洎温厥緒既¶
<pb:KR4c0046_WYG_026-9a>¶
作以及職方遂都邦伯朝夕人事(人或/作民)下完上實師於其鄉¶
鄰冦逼屈營軍響山牆屋修施(修諸本皆然方棄/不録而直作循字)褒公刻表¶
(功或/作嘉)丞相之辭受代而家叙疏及邇病不能廷食禄卒齒凡¶
代大家(凡代一/作凡世)維難其保既顯既願(或作/碩)戒於終咎伊我¶
襄陽克慎以有延畀後承(或作/丞)莫不率守有墓於原維¶
樹在經(在或/作有)以告無期博士是銘(博士或作傳世士按/公是時正為博  或)¶
(本非/是)¶
　　　烏氏廟碑銘(烏重𦙍之父也許孟/容嘗為作神道碑)¶
<pb:KR4c0046_WYG_026-9b>¶
元和五年天子曰盧従史始立議用師於恒(元和五年/三月成徳)¶
(節度使王士貞卒其子承宗自為留後上欲革河北世/襲之弊從史時為昭儀節度使遭父喪因左軍中尉吐)¶
(突承璀説上請發本軍討承宗由是復起從史委其成/功十月詔削奪承宗官爵以承璀為詔討宣慰使命恒)¶
(州四面藩鎮/各進兵共討)乃陰與寇連夸謾兇驕出不遜言其執以¶
来其四月中貴人承璀(七罪/切)即誘而縳之其下皆甲以¶
出操兵趨譁牙門都将烏公重𦙍當軍門叱曰天子有¶
命從有賞(従下或/有者字)敢違者斬於是士皆斂兵還營卒致¶
從史京師壬辰詔用烏公為銀青光禄大夫河陽軍節¶
<pb:KR4c0046_WYG_026-10a>¶
度使兼御史大夫封張掖郡開國公(重𦙍自昭儀都制/兵馬使路州左司)¶
(馬拜銀青光禄大夫懐州刺史河/陽三城懐州節度使兼御史大夫)居三年河陽稱治詔¶
贈其父工部尚書且曰其以廟享(其以或/作以其)即以其年營¶
廟於京師崇化理軍佐竊議曰先公既位常伯(謂工部/尚書)¶
而先夫人無加命號名差卑於配不宜語聞詔贈先夫¶
人劉氏沛國太夫人八年八月廟成三室同宇祀自左¶
領府軍而下作主于第(三室同宇史記渭陽五帝廟同/宇韋昭曰謂上同下異也宇一)¶
(作牢非今按後漢以来帝/私廟制皆為同堂異室)乙已升於廟烏氏著於春¶
<pb:KR4c0046_WYG_026-10b>¶
秋譜於世本(世本十五巻録黄帝以来帝/王諸侯洎卿大夫系氏名號)列於姓苑在¶
莒者存(左氏昭二十三年莒子庚與/虐而好劍烏存率國人逐之)在齊有餘枝鳴皆¶
為大夫(齊下或有者字餘下或有有字左氏襄二十四/年齊人城郟之嵗其夏齊烏餘以廪邱奔晉昭)¶
(二十一年冬十月齊烏枝鳴戍宋/一本云在齊有餘枝鳴者為大夫)秦有獲為大官(史記/秦武)¶
(王時力士任鄙/烏城皆為大官)其後世之江南者家鄱陽處北者家張¶
掖(烏氏後魏烏洛侯之裔國邑在漢東二十餘里貞/觀初貢獻内屬代為功臣因官徙地今為張掖人)或¶
入夷狄為君長唐初察為左武衛大将軍實張掖人其¶
子曰令望為左領軍衛大将軍孫曰䝉為中郎将是生¶
<pb:KR4c0046_WYG_026-11a>¶
贈尚書諱承玼字某(贈下或有工部字玼或作洽新史/承玼有傳字徳潤重𦙍傳亦云承)¶
(玼子也温公考異嘗加辨正宋樊本皆作承玼葢許/孟容嘗為承玼碑石本猶傳於世新傳皆本此也)烏¶
氏自莒齊秦大夫以来皆以材力顯及武徳已来始以¶
武功為名將家開元中尚書管平盧先鋒軍屬破奚契¶
丹(屬或作屢二今按屬亦連屬之意北狄有/五一契丹  奚三室韋四黒水五渤海)從戰捺禄¶
走可突千(諸本多作突千或作汗子今從許碑定從千/云可突千契丹之勇将也新傳奚契丹入冦)¶
(承玼破於捺禄山又戰白城承玼按隊出/其右斬首萬計可突千奔北  捺奴葛切)渤海擾海上¶
(或無擾/海字)至馬都山吏民逃徙失業(樊汝霖云或謂破走/可汗千渤海上追之)¶
<pb:KR4c0046_WYG_026-11b>¶
(至馬都山吏民逃徙失業葢因可突千入冦而然止是/一事今按許孟容作烏承洽神道碑示渤海王武藝出)¶
(海濱至馬都山屠䧟城邑公以本營士馬防遏要害則/是捺禄走可突千而馬都山拒武藝二字不同或者之)¶
(論過矣新史据孟容神道碑及公廟碑而作司馬/温公考異以新史為誤恐考異未見孟容碑刻耳)尚書¶
領所部兵塞其道壍原累石(累或/作壘)綿四百里深髙皆三¶
丈寇不得進民還其居嵗罷運錢三千萬餘黒水室韋¶
以騎五千来屬麾下(黒水室韋二國/名黒水即靺鞨)邊威益張其後與¶
耿仁智謀説史思明降(至徳二載安慶緒兵敗走保鄴/郡史思明判官耿仁智説思明)¶
(歸唐思明然之以所部十三郡及兵八萬降/十二月以思明為歸義王范陽節度使)思明復叛¶
<pb:KR4c0046_WYG_026-12a>¶
尚書與兄承恩謀殺之事發族夷尚書獨走免(許碑承/恩承玼)¶
(之從父/兄也)李光弼以聞詔拜冠軍将軍守右威衛將軍撿¶
校殿中監封昌化郡王石嶺軍使(石嶺或作佐領杭蜀/粹與許碑新傳皆作)¶
(石/嶺)積粟厲兵出入挑戰以疾去職貞元十一年二月丁¶
已薨於華隂髙平里年若干(許碑年/九十六)即𦵏於其地二子¶
大夫為長(大夫/重裔)季曰重元為某官銘曰¶
烏氏在唐有家於初左武左領(或作/右領)二祖紹居中郎少¶
卑屬於尚書不償其勞乃相大夫授我戎節制有壃墟¶
<pb:KR4c0046_WYG_026-12b>¶
(制有或作有/其壃或作疆)數備禮登(方無數字登下有壇字不今按/數備禮登數字乃名位  同禮)¶
(亦異數之數言制數既備禮亦増崇也袁氏廟碑所謂/數以立廟亦是此意若如方木即上句已言授節不應)¶
(至此始言登壇况登壇/又與立廟不相闗乎)以有宗廟作廟天都以致其孝¶
右祖左孫(蜀本文苑作左祖右孫為今/按廟制以西為上方本  是)爰饗其報云誰¶
無子其有無孫(其有或/作孰其)克對無羞(克或/作光)乃惟有人念昔¶
平盧為艱為瘁大夫承之危不棄義四方其平士有迨¶
息来覲来齋以饋黍稷¶
　　　唐故河東節度觀察使滎陽鄭公神道碑文¶
<pb:KR4c0046_WYG_026-13a>¶
河東節度使贈尚書右僕射鄭公𦵏在滎陽索上(今鄭/州滎)¶
(陽有索水即髙帝與/項羽戰於京索者也)元和八年六月庚子太史尚書比¶
部郎中護軍韓愈刻其墓碑曰司馬氏遷江南有鄭豁¶
者仕慕容垂國為其太子少保(豁字君明魏将作大匠/五世孫仕垂為太常少)¶
(卿/)其孫簡當拓拔魏為滎陽太守(豁子温燕太子詹事/生三子曄號北祖恬)¶
(號中祖簡/號南祖)後簡者號其族為南祖南祖之鄭入唐有為¶
利之景谷令者曰嘉範(簡生季騧騧子昞/昞四世孫嘉範)於公為曽祖¶
是生撫俗為泗之徐城令徐城生公之父曰洪卒官凉¶
<pb:KR4c0046_WYG_026-13b>¶
之户曹參軍(凉之或/作凉州)公諱儋少依母家隴西李氏舉止¶
異凡兒其舅吏部侍郎季卿謂其必能再立鄭氏(季或/作李)¶
(謂下或有曰字或謂/作曰其必作必其)稍長能自課學(課或作謀表今按/蜀志出師  自謀)¶
(字文選亦作自課/恐公用此語也)明左氏春秋以進士選為太原參軍¶
事(大厯四/年第)對直言䇿拜京兆髙陵尉考府之進士能第¶
上下以實不姦樊僕射澤以襄陽兵戰淮西公以叅謀¶
留府能任後事(興元元年正月以樊澤為山南/東道節度使澤奏儋為參軍)户曹殯¶
於涼涼地入西戎自京谷徐城三世皆未還滎陽𦵏公¶
<pb:KR4c0046_WYG_026-14a>¶
解官舉五喪為三墓𦵏索東徐城墓無表公能幼長哀¶
感(公能下或有使字或無哀字云自少而/長求之不置也  今按心字當屬下句)心求不置以¶
得舊人以告其處其後為大理寺太常博士遷起居郎¶
尚書司封吏部二郎中能官舉其名徳宗晚節儲将於¶
其軍以公為河東軍司馬能以無心處嫌閒卒用有就¶
(閒或作問非是或無卒/字有就或作其説非是)貞元十六年将説死即詔授司¶
馬節度河東軍(考嚴綬傳将説李説也或無/即詔字馬下或無複出節字)除其官為¶
工部尚書太原尹兼御史大夫北都留守(貞元十六年/十月河東節)¶
<pb:KR4c0046_WYG_026-14b>¶
(度使李説卒儋自本軍行軍司馬除檢校工/部尚書充太原尹北都留守河東節度使)公之為司¶
馬用寛亷平正得吏士心及昇大帥(昇或作升/帥作作師)持是道¶
不變部将有因貴人求要職者公不用用老而有功無¶
勢而逺者削四鄰之交賄省姱嬉之大燕(姱或/作誇)校講民事施¶
罷不竣日用能以十月成政氓征就寛(氓或作賦/或作民)軍給以饒¶
十七年疾廢朝夕八月庚戌薨享年六十一天子為之¶
不能臨朝者三日(或無/能字)贈尚書右僕射即以其年十月¶
辛夘𦵏索上疾比薨醫問交道比𦵏弔贈賜使者相及¶
<pb:KR4c0046_WYG_026-15a>¶
凡河東軍之士與太原之氓吏(軍下或無之字或/作之軍氓或作民)及旁¶
九郡百邑之鰥寡(河東節度府管汾遼沁/嵐石忻代憲凡九州)外夷狄之統¶
於府者聞公之薨皆哭曰吾其如何公與賔客朋遊飲¶
酒必極醉(與或/作為)投壺博奕窮日夜若樂而不厭者(若或/從閣)¶
(蜀本/作苦)平居簾閣據几終日不知有人别自號白雲翁(令/狐)¶
(楚嘗為太原從事唐志有表奏十/卷自號白雲孺子葢以媚儋也)名人魁士鮮不與善¶
好樂後進及門接引皆有恩意(與善屬上句好樂屬下/句蜀本以善為其而連)¶
(好樂為句又云名人/魁士吕氏春秋傳)始娶范陽盧士女生仁本仁約仁¶
<pb:KR4c0046_WYG_026-15b>¶
載皆有文行二季進進士皆早死仁本為後子獨存不¶
樂舉選年三十餘始佐河陽軍後娶趙郡李氏生三女¶
二夫人凡三男五女長女嫁遼東李繁繁亦名臣子有¶
才學遺命二夫人各别為墓不合𦵏系曰¶
士常患勢卑(常或作/嘗下同)不能推功徳及人常患貧(患下或/有勢字)¶
無以奉所欲得若鄭公勤一生以得其位而曽不得須¶
㬰有焉雖然觀其所既立其可知已嗚呼哀哉¶
　　　魏博節度觀察使沂國公先廟碑銘(或有田氏/字歐陽公)¶
<pb:KR4c0046_WYG_026-16a>¶
　　　　(曰自天聖以来學者多讀韓文而患集本舛/訛惟予家本更挍時人共傳號為善本及後)¶
　　　　(集録古文得韓文之刻石如羅池黄陵廟碑/之類以校予家集本舛謬猶多若田𢎞正碑)¶
　　　　(尤甚葢由諸本不同往往妄加改易今以碑/校印本初未必誤多為校讎者妄改易之乃)¶
　　　　(知文學之傳久而轉失其真者多矣則校讎/之際决於取舎不可不謹也今各參注于下)¶
　　　　(石刻後題云朝議大夫安定胡/証書并篆額京兆府廨有此碑)¶
元和八年十一月壬子上命丞相元衡(武元/衡)丞相吉甫¶
(李吉/甫)丞相絳(李/絳)召太史尚書比部郎中韓愈至政事堂¶
傳詔曰田𢎞正始有廟京師朕惟田𢎞正先祖父厥心¶
<pb:KR4c0046_WYG_026-16b>¶
靡不嚮帝室訖不得施乃以敎付厥子維𢎞子銜訓事¶
嗣朝夕不怠(事嗣或作嗣事下或有于字/  此篇今亦從方氏據石本)以能迎天之¶
休顯有丕功維父子繼忠孝(𢎞正父廷玠大厯中為滄/州刺史恒州李寳臣幽州)¶
(朱淊聮兵攻擊欲兼其土宇廷玠固守卒能保全朝廷/嘉之遷洛州改湘州建中初田悦領魏博節度使志圖)¶
(凶逆召廷玠為副葢悦父承嗣與廷玠為從昆弟也及/悦姦謀敗露廷玠曰爾藉伯父遺業可守朝廷法度坐)¶
(享富貴何苦與恒鄆同為叛臣若狂志不/悛可先殺我乃謝病不出三年憤鬰而卒)予維寵嘉之¶
是以命汝愈銘欽哉惟時臣愈承命悸恐明日詣東上¶
閤門拜疏辭謝不報退伏念昔者魯僖公能遵其祖伯¶
<pb:KR4c0046_WYG_026-17a>¶
禽之烈周天子實命其史臣克作為駉駜泮閟之詩(駜/音)¶
(佖/)使聲於其廟以假魯靈(假音/格)今天子嘉田侯服父訓¶
不違用康靖我國家(服上或有能/字靖或作静)葢寵銘之所以休寧¶
田氏之祖考而臣適執筆隸太史(或無/隸字)奉明命其可以¶
辭謹案魏博節度使銀青光禄大夫檢校工部尚書兼¶
魏州大司馬長史御史大夫沂國公田𢎞正(川或作博/或無兼字)¶
(元和七年十月以𢎞正為銀青光禄大夫檢校工部尚/書魏州大督府長史兼御史大夫上柱國沂國公充魏)¶
(博等州節度使觀察/處置攴度營田等使)北平盧龍人故為魏博諸将(𢎞正/始名)¶
<pb:KR4c0046_WYG_026-17b>¶
(興季安時為/衙内兵馬使)忠孝畏慎田季安卒(季安髙祖璟平州人/官都水使者璟二子)¶
(守義延惲延惲安東都䕶府司馬守義二子承嗣延琳/承嗣子緒緒子季安季安子懐諌廷琳子悦廷惲子廷)¶
(玠元和十年/八月季安卒)其子㓜弱用故事代父人吏不附迎𢎞正¶
於其家使領軍事(季安卒懐諌自知軍務時年十一以/𢎞正為都知兵馬使懐誎幼弱軍政)¶
(皆决於家僮蒋士則數以愛憎移易諸将諸将憤怒咸/曰兵馬使吾帥也即詣其家迎之𢎞正拒之不可)¶
𢎞正籍其軍之衆與六州之人還之朝廷悉除河北故¶
事比諸州故得用為帥已而復贈其父故滄州刺史兵¶
部尚書母夫人鄭氏梁國太夫人得立廟祭三代曽祖¶
<pb:KR4c0046_WYG_026-18a>¶
都水使者府君祭祖室祖安東司馬贈襄州刺史府君¶
祭二室兵部府君祭東室其銘曰¶
唐繼古帝海外受制(此據石本外或/作内受或作臣)狎於太寧(狎或/作洽)燕¶
盗以驚羣黨相維河北失平號登元和大聖載營風揮¶
日舒咸順指令嶪嶪魏土嬰兒戯兵(嬰兒謂/懐諫)吏戎愁毒¶
莫保腰頸(或作/領)人曰田侯其徳可倚呌譟奔趨乗門請¶
起田侯攝事奉我天明(天或作王左傳范氏中行氏反/易天明注言不事君也又云二)¶
(三子順天明/公語出此)束縳弓戈考校度程提壃籍户(提或/作堤)来復¶
<pb:KR4c0046_WYG_026-18b>¶
邦經帝欽良臣曰維錫予嗟我六州始復故初告慶于¶
宗以降命書(于宗或作宗廟/以降或作降以)旌節有韜豹尾神旗櫜兠¶
㦸纛(櫜或作槖蜀本作櫜石本同但省文耳從今按櫜/謂弓服槖乃囊之無底者非兵仗也當  石門)¶
以長魏師田侯稽首臣愚不肖迨茲有成祖考之敎帝¶
曰俞哉維汝忠孝予思乃父追秩夏卿嫓德娠賢梁國¶
是榮(嫓配也言梁國配兵部之徳娠孕也左氏後緡方/娠娠賢謂生田𢎞正也嫓匹詣切娠之刃切又音)¶
(身/)田侯方廟相方視阯見於蓍龜祖考咸喜暨暨田侯¶
(暨暨果毅也禮戎/容暨暨  暨音忌)爾有文武訖其外庸可作承輔(承或/作丞)¶
<pb:KR4c0046_WYG_026-19a>¶
咨汝田侯勿亟勿遲覲饗式時爾祖爾思(饗或作嚮爾/祖爾思或作)¶
(祖考之思或/作爾祖之思)¶
　¶
　¶
　¶
　¶
　¶
　¶
<pb:KR4c0046_WYG_026-19b>¶
　¶
　¶
　¶
　¶
　¶
　¶
　¶
　東雅堂昌黎集註巻二十六¶
